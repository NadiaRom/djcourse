# План підсумкового проєкту  

## Який має бути підсумковий проєкт?  
Під час курсу ви навчаєтесь створювати візуалізації даних, що означає шукати, обробляти, аналізувати та візуалізувати дані. У підсумковому проекті ви покажете ці вміння й знання на практиці.  
  
* Підсумковий проєкт - це історія на основі даних, яка містить від **трьох** візуалізацій. Проєкти виконують команди по 2 - 3 студент[к]и (можна й індивідуально, від 2-х візуалізацій).
* Проєкт може бути у форму аналітичної записки або аналітичного журналістського матеріалу, залежно від того, що вам більше до душі й в якій сфері ви бажаєте реалізувати себе.  
* Незалежно від форми, в центрі проєкта має бути історія або відповідь на дослідницьке питання. Саме під них ви підбираєте дані, аналізуєте та візуалізуєте їх.  
* Оцінка за підсумковий проєкт скаладється з оцінок самої історії/питання, збору даних, підготовки й аналізу даних, візуалізації, дизайну та загального враження

## Завдання на зараз
Написати план підсумкового проєкту (обсягом орієнтовно 1-2 сторінки, обсяг не головне). У цбому плані мають бути відповіді на запитання:  
1. Яку історію я/ми хочемо розказати за допомогою даних, на яке питання відповісти?
2. Які дані є для цього? (Наведіть кілька посилань на дані)
3. Чи дані вже представлено в табличній формі (якщо ні - це не проблема), наскільки вони готові для аналізу?  
  
**Дедлайн: 31 березня (вівторок)**  
  
Проєкт можна поєднувати з активностями в межах інших курсів (погодивши з викладачами цих курсів) або роботи. **Ви не обмежені у темах проєкту**, тема не обов'язково має бути новинною, тож можна робити про сорти кави, історію, породи котів, види лижів та все, що вам цікаво (в межах загальних етичних норм і здорового глузду). Головне - знайти дані до вашої історії.
  
Узагальнюючи, є два підходи до історії. Перший, більш класично-науковий, це висунути припущення - гіпотезу - і шукати дані, аргументи для її спростування чи підтвердження. Другий - пошуковий, у якому дані мають дати відповідь на питання, про яке ви нічого не знаєте і вам дуже цікаво отримати відповідь.  

За підсумками пропоную опублікувати проєкти на гітхабі, зробити своєрідну галерею проектів, щоб не писати їх "в стіл".  
  
## Де шукати дані?
- [data.gov.ua/](https://data.gov.ua/) - Державний портал відкритих даних, спробуйте сортувати за популярністю наборів даних.  
- [Statista](https://www.statista.com/) або [Kaggle](https://www.kaggle.com/datasets) - багато даних на різні теми  
- Сайти державних органів, міністерств, місцевого самоврядування - публікують офіційну статистику, часто у недостатньому обсязі й мало.  
- [Держстат](http://www.ukrstat.gov.ua/operativ/micro_dani/mic_poc_rob_syly_18.zip) - мікродані (дані для кожного учасника опитування) обстежень Держстату, або інші дані Держстату (часто фрагментарні й погано оформлені)  
- [Ring](https://ring.org.ua/) - пошук відкритими даними та проєктами Канцелярської сотні. Взагалі зверніть увагу на дані Канцелярської сотні. Є API й машиночитані дані!  
- [declarations.com.ua](https://declarations.com.ua/) - дані декларацій чиновників та депутатів, їх багато, треба шукати щось конкретне  
- Дані міжнародних організацій - OECD (в т.ч. опитування PISA), ООН, Світового Банку, МВФ...  
- [Центр суспільних даних](https://socialdata.org.ua/category/temi/) - мають гарний набір даних з причин смертності, електоральні дані, аналізи даних і оброблені дані Судового реєстра (з самим Судовим реєстром складно працювати, бо це текст а не таблиця. Втім, сміливці можуть спробувати, обіцяю допомагати).  
- [УЦОЯО](http://testportal.gov.ua/zvity-dani/) - дані ЗНО (їх можна поєднати з даними Мфнфіна про фінансування шкіл, наприклад)  
- Верховна Рада - дані голосувань, хто з ким разом подавав законопроекти тощо  
- [Медреформа](https://data.gov.ua/organization/natsionalna-sluzhba-zdorovia-ukrainy) - дані про декларації з лікарями  
- **Скрейпінг** - навчимось на наступному занятті. Це витягання даних з сайтів, з html. Отже ви можете викачати дані з онлайн-магазинів, сайтів новин, майже будь які дані, які доступні в html.  
- API - (розшифровується "автоматичний програмний інтерфейс") це спосіб спілкування між програмами. АРІ є у багатьох сайтів з даними, в тому числі у соцмереж. Наприклад, ваша програма запитує у твітера твіти зі словом "коронавірус", а сайт Твітера дає вам на запит дані твітів. Приклад твітера не випадковий, у них хороше АРІ, а у Фейсбук має дуже сильні обмеження, у Інстаграмі взагалі неможливо нічого легально скачати. 
- https://datasetsearch.research.google.com - пошук за наборами даних від Гугл  
- Гугл-тренди - популярність різних пошукових запитів  
- World Values Survey, European Social Survey - анонімні мікродані соціологічних моніторингових досліджень  

**Це не повний перелік**. Деякі дані майже готові до аналізу (декларації, хороші набори відкритих даних), а деякі треба скрейпити й довго готувати. Відповідно, якщо пощастило мати для своєї історії/питання менше роботи з отриманням і підготовкою даних, треба більше часу приділяти аналізу й візуалізації, і навпаки.  
  
## Орієнтовний приклад плану проєкту 
 
#### Яку історію я/ми хочемо розказати за допомогою даних, на яке питання відповісти?
Впровадження карантинних заходів у зв'язку з пандемією коронавірусу призвело не лише до економічних втрат, але і до зниження шкідливого впливу людської діяльності на довкілля. Як вплинув карантин на екологічну ситуацію в Україні? (Продовження опису питання, ідей та гіпотез, чому це цікаво...)   
  
#### Які дані є для цього? (Наведіть кілька посилань на дані)
1) Дані кількості виявлених випадків захворювання від МОЗ та Університету Джона Гопкінса  
2) Дані датчиків якості повітря (https://www.iqair.com/air-pollution-data-api)
3) Ілюстративні дані супутникових знімків (https://sentinel.esa.int/web/sentinel/thematic-areas/atmospheric-monitoring)  

Дані кількості виявлених хворих я буду використовувати для того, щоб показати рівень поширення пандемії ,а дані забруднення повітря будуть спрощено ілюструвати екологічну ситуацію. Отже поєднавши ці два набори данихможна буде розповісти історію, як коронавірус впливав на рівень забруднення довкілля.  
  
#### Чи дані вже представлено в табличній формі (якщо ні - це не проблема), наскільки вони готові для аналізу?  
Дані кількості захворівших є у табличній формі, дані якості повітря доступні за допомогою АРІ. Супутникові знімки можна завантажити. Загалом я оцінюю дані як майже готові до аналізу, підготовка даних займе менше 20% всієї роботи над проєктом.  




